---
title: La piattaforma giusta per ogni applicazione
slug: piattaformi
weight: 60
type: docs
keywords: [I14Y, I14Y-Interoperabilitätsplattform, Metadaten, Metadaten-Katalog, Lindas, Opendata, Opendata.swiss, Geocat]
---

In Svizzera ci sono diversi cataloghi di metadati, che si differenziano per le loro funzioni e quindi per i campi di applicazione. I gestori delle diverse piattaforme si adoperano affinché il lavoro di sviluppo venga coordinato tra loro.

## Piattaforma di interoperabilità I14Y:
Sulla [piattaforma di interoperabilità I14Y](https://i14y.admin.ch) le descrizioni delle offerte di dati che si prestano per l'utilizzo multiplo sono messe a disposizione di tutti. La piattaforma può inoltre essere utilizzata dai singoli enti per creare un inventario del loro patrimonio di dati e degli elementi di dati nell'area riservata al proprio personale. Tutti i concetti pubblicati per tutti sull'IOP I14Y possono essere riutilizzati, indipendentemente dal fatto che i dati effettivi siano liberamente accessibili o meno. È inoltre possibile reperire i contenuti automaticamente. La piattaforma diventa così lo strumento centrale per l'armonizzazione e la standardizzazione dei dati, che è gestito su mandato della Confederazione dal servizio di interoperabilità dell'Ufficio federale di statistica. 

## Opendata.swiss
Nel catalogo [opendata.swiss](https://opendata.swiss), gestito dalla Segreteria Open Government Data annessa all'Ufficio federale di statistica, sono descritti esclusivamente i dati delle amministrazioni pubbliche che sono aperti, cioè visualizzabili e utilizzabili da chiunque. La Confederazione, numerosi Cantoni nonché alcuni Comuni e città si sono posti l'obiettivo di rendere disponibili al pubblico i propri dati, per quanto possibile, nella forma dei cosiddetti open government data. 

La maggior parte delle offerte pubblicate su opendata.swiss è costituita da dati aggregati. Spesso i dati originali non possono essere pubblicati per motivi di protezione dei dati. Sulla piattaforma vengono quindi offerte in consultazione dapprima per il pubblico determinate distribuzioni di una collezione di dati.  

Grazie alla funzione di metaricerca, dalla piattaforma di interoperabilità possono essere effettuate ricerche direttamente nel catalogo di opendata.swiss.

## Lindas
Il servizio [Lindas](https://lindas.admin.ch) dell'Archivio federale pubblica esclusivamente linked data. Questi dati non vengono salvati in una banca dati convenzionale, ma ricevono un identificatore unico e vengono collegati tra loro. Per ricercarli è necessario utilizzare un linguaggio specifico, chiamato Sparql. 

I linked data sono utilizzati essenzialmente da informatici esperti per creare processi automatizzati di trattamento dei dati. Alcune delle offerte di dati pubblicate su Lindas sono descritte anche sulla piattaforma di interoperabilità I14Y. Attualmente sono in corso lavori che hanno l'obiettivo di migliorare il collegamento tra le due piattaforme. 

## Geocat
Sulla piattaforma [geocat.ch](https://geocat.ch), gestita dall'Ufficio federale di topografia (swisstopo) sono descritte collezioni di dati e interfacce elettroniche di carattere geografico. Attraverso un'apposita metaricerca, dall'IOP I14Y possono essere effettuate ricerche anche in geocat.ch. 